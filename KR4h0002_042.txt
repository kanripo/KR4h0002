# -*- mode: mandoku-view; -*-
#+TITLE: 文選註
#+DATE: 2015-08-25 00:30:31.593744
#+PROPERTY: ID KR4h0002
#+PROPERTY: BASEEDITION WYG    
#+PROPERTY: JUAN 卷四十二
<pb:KR4h0002_WYG_042-1a>¶
欽定四庫全書¶
　文選巻四十二　　　　　　梁　蕭統　編¶
　　　　　　　　　　　　　唐　李善　註¶
　　為曹公作書與孫權(呉書曰孫策初與魏武俱事/漢䇿薨周瑜魯肅諫權曰承)¶
　　　(父兄餘資兼六郡之衆兵精糧多何區區而受/制於人也權遂據江東西連蜀漢與劉備和親)¶
　　　(故作書與權望/得來同事漢也)¶
　　　阮元瑜(魏志曰阮瑀字元瑜宏才卓逸不羣於/俗太祖為司空召為軍謀祭酒义管記)¶
　　　　(室書檄多瑀所□又轉丞相倉/曹屬卒文章志曰陳留人也)¶
<pb:KR4h0002_WYG_042-1b>¶
離絶以來于今三年無一日而忘前好亦猶姻媾之義¶
恩情已深(爾雅曰壻之父曰姻婦之父曰婚毛詩箋曰/重婚曰媾呉志曰䇿并江東曹公力未能逞)¶
(且欲撫之乃以弟女配䇿小弟匡义為子章取賁/女皆禮辟䇿弟權翊又命揚州刺史嚴象舉茂才)違異¶
之恨中間尚淺也孤懐此心君豈同哉毎覽古今所由¶
改趣因縁侵辱或起瑕釁心忿意危用成大變(心既忿/恨意不)¶
(自/安)若韓信傷心於失楚彭寵積望於無異(漢書曰高祖/徙信為楚王)¶
(後以為淮隂侯信知漢畏其能稱疾不朝由此日怨陳/豨反高祖自將往信陰使人之豨所而與家臣謀夜詐)¶
(赦諸宫徒奴欲發兵襲呂后太子范曄後漢書曰光武/至薊彭寵上謁自負功徳光武接之不能滿以此懐不)¶
<pb:KR4h0002_WYG_042-2a>¶
(平光武知之以問幽州牧李浮浮對曰陛下肯倚為北/道主人寵謂至當延閤握手交歡並坐今既不然所以)¶
(失望/也)盧綰嫌畏於已隙英布憂廹於情漏此事之縁也¶
(漢書曰上立盧綰為燕王初上如邯鄲擊陳豨燕王盧/綰亦擊其東北豨使王黄求救於匈奴綰使其臣張勝)¶
(於匈奴勝至胡燕王臧荼子衍亡在胡見勝曰公何不/令燕且緩豨而與胡和事寛得長王燕勝以為然無令)¶
(匈奴兵擊燕綰疑勝與胡反上書請族勝勝還報具道/所以為者綰寤廼詐論他人以脱勝家屬使得為匈奴)¶
(間而陰使范齊之豨所欲令連兵無決漢既斬豨其禆/將降言燕王綰使范齊通謀豨所上使使召綰綰稱病)¶
(於是上曰綰果反矣乃遣樊噲伐燕又曰黥布為淮南/王漢誅梁王彭越盛其醢以徧賜諸侯至淮南王王大)¶
(恐陰令人部聚兵伺旁郡警急賁赫為布中大夫上變/言布謀反有端可先未發誅也淮南王疑其上言國陰)¶
<pb:KR4h0002_WYG_042-2b>¶
(事漢使□來頗有所/驗遂族赫家發兵反)孤與將軍恩如骨肉割授江南不¶
屬本州豈若淮陰捐舊之恨(揚州舊屬江南江南之地/盡屬焉今魏徙揚州於壽)¶
(春而孫權全有江南之地故不屬本州也江都圖經曰/江西壽春屬魏魏揚州刺史鎮壽春捐舊或為捐奪誤)¶
(也/)抑遏劉馥相厚益隆寧放朱浮顯露之奏(魏志曰劉/馥字元頴)¶
(沛國人也太祖方有袁紹之難謂馥可任以東南之事/遂為揚州刺史後漢書曰朱浮為幽州牧奏漁陽守彭)¶
(寵多買兵器不/迎母寵遂反)無匿張勝貸(他改/切)故之變(張勝有故於/胡盧綰匿之)¶
(而加恩貸也/貸或為貳)匪有陰構賁(音/肥)赫之告固非燕王淮南之¶
釁也而忍絶王命明棄碩交實為佞人所構㑹也(史記/蘇秦)¶
<pb:KR4h0002_WYG_042-3a>¶
(謂齊王曰此棄仇讐而得石交者也/碩與石古字通論語子曰逺佞人)夫似是之言莫不¶
動聽因形設象易為變觀(戰國䇿曰曾參殺人人有告/曾參母母不信又有人告之)¶
(母又不信須臾又有人/告之母乃投杼而起)示之以禍難激之以耻辱大丈¶
夫雄心能無憤發(呉志曰周瑜云受制於/人豈與南面稱孤同哉)昔蘇秦説韓¶
羞以牛後韓王按劍作色而怒雖兵折地割猶不為悔¶
人之情也(戰國䇿蘇秦為楚合從説韓王曰臣聞鄙諺/曰寧為雞口不為牛後今西面交臂而臣事)¶
(秦何以異於牛後也夫以大王之賢也挾强韓之名臣/竊為大王羞之韓王忿然作色攘臂仰天曰寡人雖死)¶
(其不事秦延叔堅戰國䇿注曰尸雞/中王也從牛子也從或為後非也)仁君年壯氣盛緒¶
<pb:KR4h0002_WYG_042-3b>¶
信所嬖(楚辭曰竊悲申包胥之氣/盛宋均詩緯注曰緒業也)既懼患至兼懐忿恨¶
不能復逺度孤心近慮事勢遂齎見薄之決計秉飜然¶
之成議加劉備相扇揚事結釁連推而行之想暢本心¶
不願於此也(周易曰推而/行之存乎道)孤以薄徳位高任重幸䝉國¶
朝將泰之運蕩平天下懐集異類(家語注曰異/類夷狄也)喜得全¶
功長享其福而姻親坐離厚援生隙(漢書谷永曰/因而生隙)常恐¶
海内多以相責以為老夫苞藏禍心陰有鄭武取胡之¶
詐(左氏傳趙孟曰老夫罪戾是懼焉能恤逺□曰楚公/子圍聘于鄭鄭使行人子羽與之言曰大國無乃苞)¶
<pb:KR4h0002_WYG_042-4a>¶
(藏禍心以圖之韓子曰昔者鄭武公伐胡先以其子妻/胡君以娯其意固而問其羣臣曰吾所用兵誰可伐者)¶
(大夫闗其思對曰胡可武公怒而戮之曰胡兄弟之國/也子言伐之何胡君聞之以鄭親已遂不備鄭鄭人襲)¶
(胡取/之也)乃使仁君飜然自絶以是忿忿懷慙反惻常思除棄小¶
事更申前好(小事忿恨前/好謂婚姻)二族俱榮流祚後嗣以明雅¶
素中誠之效抱懐數年未得散意昔赤璧之役遭離疫¶
氣燒船自還以避惡地非周瑜水軍所能抑挫也江陵¶
之守物盡榖殫無所復據徙民還師又非瑜之所能敗¶
也(赤壁地名在荆州下呉志曰曹公臨荆州權遣周瑜/程普為左右督各領萬人與劉備俱進遇於赤壁大)¶
<pb:KR4h0002_WYG_042-4b>¶
(破曹公軍燒其餘船引退士卒饑疫死者大半備瑜等/復追至南郡公遂北還留曹仁於江陵瑜仁相守歲餘)¶
(所殺傷甚衆/仁委城走)荆土本非已分我盡與君冀取其餘(言荆/州之)¶
(土非我所分今盡以與/君寶冀取其餘地耳)非相侵肌膚有所割損也(列子/孟孫)¶
(陽謂禽子曰有侵若肌膚獲/萬金者若為之乎曰為之)思計此變無傷於孤何必¶
自遂於此不復還之(言我尚冀君之餘地何必/荆州之土不復還我哉)高帝設¶
爵以延田横光武指河而誓朱鮪(榮美/切)君之負累豈如二¶
子(漢書高帝紀曰初田横攻彭越項羽已滅横懼誅與/賔客亡入海上恐其久為亂遣使赦横曰横來大者)¶
(王小者侯謝承後漢書曰光武攻洛陽朱鮪守之上令/岑彭説鮪曰赤睂已得長安更始為胡殷所反害今公)¶
<pb:KR4h0002_WYG_042-5a>¶
(誰為守鮪曰大司徒公被害鮪與其謀誠知罪深不敢/降耳彭還白上上謂彭復往明曉之夫建大事不忌小)¶
(怨今降官爵可保況誅罰乎上/指水曰河水在此吾不食言)是以至情願聞徳音(毛/詩)¶
(曰彼美孟姜/徳音不忘)往年在譙新造舟船取足自載以至九江¶
貴欲觀湖漅之形定江濵之民耳(魏志曰建安十四年/二月軍至譙作輕舟)¶
(治水軍自渦入淮出肥水呉志曰初曹公恐江濵郡縣/為權所畧微令内移轉相警備自廬江九江蘄春廣陵)¶
(十餘萬皆東渡江江西遂虚合肥以南/唯有皖城裴松之呉志注曰漅祖了切)非有深入攻戰¶
之計將恐議者大為已榮(左氏傳楚子曰安/人之亂以為己榮)自謂䇿得¶
長無西患重以此故未肯廽情然智者之慮慮於未形¶
<pb:KR4h0002_WYG_042-5b>¶
達者所規規於未兆(金匱曰明者見於未/萌智者避危於無影)是故子胥知¶
姑蘇之有麋鹿輔果識智伯之為趙禽(漢書伍被謂淮/南王曰昔伍子)¶
(胥諫呉王曰臣今見麋鹿遊姑蘇之臺也越絶書曰姑/蘇臺名夫差所造高見三百里戰國䇿曰智伯與韓魏)¶
(圍趙於晉陽張孟談陰見韓魏之君曰智伯伐趙趙亡/則二君為之次二君乃與孟談陰約夜遣人入晉陽智)¶
(果見二君説智伯曰二主色動而變必背君矣不如殺/之智伯曰不可智果見言之不聽出便易姓為輔氏)¶
穆生謝病以免楚難鄒陽北遊不同呉禍(漢書曰穆生/不嗜酒楚王)¶
(戊常設醴後忘設焉穆生退曰可以逝矣遂謝病去後/戊乃與呉王通謀遂應呉王反又曰鄒陽仕呉呉王有)¶
(邪謀陽奏書諌呉王王/不納去之梁從孝王遊)此四士者豈聖人哉徒通變思¶
<pb:KR4h0002_WYG_042-6a>¶
深以微知著耳(范子計然曰/見微知著)以君之明觀孤術數量君¶
所據相計土地豈勢少力乏不能逺舉割江之表晏安¶
而已哉甚未然也若恃水戰臨江塞要欲令王師終不¶
得渡亦未必也夫水戰千里情巧萬端越為三軍呉曾¶
不禦漢潛夏陽魏豹不意江河雖廣其長難衛也(左氏/傳曰)¶
(越子伐吳呉子禦之笠澤夾水而陳越子為左右勾/卒使夜或左或右鼓譟而進吳師分以禦之越子以)¶
(三軍潛涉當呉中軍而鼓之呉師大亂遂敗之漢書曰/韓信為左丞相進擊魏王豹魏王豹盛兵蒲坂塞臨晉)¶
(信乃益為疑兵陳船欲渡至於臨晉而伏兵從夏陽以/木甖渡軍襲安邑魏王豹驚張兵迎信遂虜豹而歸)¶
<pb:KR4h0002_WYG_042-6b>¶
凡事有宜不得盡言將修前好而張形勢更無以威脅¶
重敵人(重威重也言以/威重迫脅敵人)然有所恐恐書無益何則往者¶
軍逼而自引還今日在逺而興慰納辭遜意狹謂其力¶
盡適以增驕不足相動但明效古當自圖之耳昔淮南¶
信左呉之䇿(漢書曰淮南王安謀反日夜與左/呉等按輿地圖部署兵所從出入)隗囂納¶
王元之言(范曄後漢書曰隗囂字季孟天水人更始亂/囂亡歸天水招聚其民自稱西州上將軍遣)¶
(子徇詣闕囂將士元説囂曰天水完富天下士馬最强/元請一瓦泥東封函谷此萬世一時也囂心然元計遂)¶
(反/)彭寵受親吏之計(彭寵已見朱/浮與彭寵書)三夫不寤終為世笑¶
<pb:KR4h0002_WYG_042-7a>¶
梁王不受詭勝竇融斥逐張𤣥二賢既覺福亦隨之願¶
君少留意焉(漢書曰梁孝王怨袁盎廼與羊勝公孫詭/之屬陰使人刺殺袁盎天子意梁逐賊果)¶
(梁使之遣使覆案梁事捕公孫詭羊勝皆匿王後宮韓/安國泣諌王王乃令出之勝詭皆自殺梁王使韓安國)¶
(因長公主謝上怒稍解范曄後漢書曰竇融字周公扶/風人也行西河五大郡大將軍事遙聞光武即位心欲)¶
(東向隗囂使辯士張𤣥遊説西河曰今各據土宇與隴/蜀合從高可為六國下不失公佗融召豪傑計議遂決)¶
(䇿東向奉書獻馬光武賜融璽綬/為梁州牧封安豐侯後遷大司空)若能内取子布外擊¶
劉備(呉志曰張/昭字子布)以效赤心用復前好則江表之任長以¶
相付高位重爵坦然可觀上令聖朝無東顧之勞下令¶
<pb:KR4h0002_WYG_042-7b>¶
百姓保安全之福君享其榮孤受其利豈不快哉若忽¶
至誠以處僥倖婉彼二人不忍加罪(婉猶親愛也二/人劉備張昭也)所¶
謂小人之仁大人之賊大雅之人不肯為此也(韓子曰/行小忠)¶
(則大忠之賊也班固漢書贊曰大/雅卓爾不羣河間獻王近之矣)若憐子布願言俱存¶
亦能傾心去恨順君之情更與從事取其後善(史記曰/王温舒)¶
(徙諸名禍猾吏與從/事廣雅曰從行也)但禽劉備亦足為效開設二者審¶
處一焉聞荆揚諸將並得降者皆言交州為君所執豫¶
章距命不承執事(呉志曰孫輔字國儀假節交州刺史/遣使與曹公相聞事覺權幽縶之敷)¶
<pb:KR4h0002_WYG_042-8a>¶
(歲卒又曰劉繇字正禮避亂淮浦詔遣/為揚州刺史繇不敢之州遂南保豫章)疫旱並行人兵¶
損減各求進軍其言云云孤聞此言未以為悦然道路¶
既逺降者難信幸人之災君子不為(左氏傳曰秦饑使/乞糴于晉晉人弗)¶
(與慶鄭曰背施/無親幸災不仁)且又百姓國家之有加懐區區樂欲崇¶
和庶幾明徳來見昭副不勞而定於孤益貴是故按兵¶
守次遣書致意古者兵交使在其中(左氏傳曰晉欒書/伐鄭鄭使伯蠲行)¶
(成晉人殺之非禮也/兵交使在其間可也)願仁君及孤虚心回意以應詩人¶
補衮之歎而慎周易牽復之義(毛詩曰衮職有闕仲山/甫補之周易曰牽復吉)¶
<pb:KR4h0002_WYG_042-8b>¶
濯鱗清流飛翼天衢良時在兹朂之而已¶
　　與朝歌令呉質書(典畧曰質為朝歌長大軍西征/太子南在孟津小城與質書漢)¶
　　　(書曰魏郡/有朝歌縣)¶
　　　魏文帝¶
五月二十八日丕白季重無恙(爾雅曰/恙憂也)塗路雖局官守¶
有限(爾雅曰局近孟子曰吾聞/有官守者不得其職則去)願言之懐良不可任(毛/詩)¶
(曰願言思子杜預左/氏傳注曰任當也)足下所治僻左書問致簡益用增¶
勞毎念昔日南皮之遊(漢書渤海郡/有南皮縣)誠不可望既妙思¶
<pb:KR4h0002_WYG_042-9a>¶
六經逍遙百氏(莊子孔子謂老𣆀曰丘治詩書禮樂易/春秋六經自以為久矣淮南子曰百家)¶
(異説各/有所出)彈碁間設終以六博(藝經曰碁正彈法二人對/局白黒碁各六枚先列碁)¶
(相當更先控三彈不得各去控一碁先補角/世説曰彈碁出魏宮大體以巾角拂碁子也)高談娯心¶
哀筝順耳馳騁北場旅食南館(儀禮曰尊士旅食于門/鄭𤣥注士旅衆也士衆)¶
(謂未得正禄所/謂庶人在官者)浮甘瓜於清泉沉朱李於寒水白日既¶
匿繼以朗月同乗並載以遊後園輿輪徐動叅從無聲¶
清風夜起悲笳微吟樂往哀來愴然傷懐(列女傳陶荅/子妻曰樂極)¶
(必哀莊子仲尼曰/樂未一哀义繼之)余顧而言斯樂難常足下之徒咸以¶
<pb:KR4h0002_WYG_042-9b>¶
為然今果分别各在一方元瑜長逝化為異物(司馬遷/答任少)¶
(卿書則長逝者魂魄私恨無窮鵩□賦曰化為異物义/何足患莊子曰假以異物記於同體郭象曰今死生聚)¶
(散變化無方/皆異物也)毎一念至何時可言方今蕤賔紀時景風¶
扇物(禮記曰仲夏之月律中蕤賔/易通卦驗曰夏至則景風至)天氣和暖衆果具繁¶
時駕而遊北遵河曲從者鳴笳以啓路文學託乗於後¶
車(毛詩曰命彼後/車謂之載之)節同時異物是人非我勞如何(毛詩/曰道)¶
(之云逺我/勞如何)今遣騎到鄴故使枉道相過行矣自愛(老子/曰聖)¶
(人自/愛)丕白¶
<pb:KR4h0002_WYG_042-10a>¶
　　與呉質書(典畧曰初徐幹劉楨應瑒阮瑀陳琳王/粲等與質並見友於太子二十二年魏)¶
　　　(大疫諸人多死/故太子與質書)¶
　　　魏文帝¶
二月三日丕白歲月易得别來行復四年(行猶/且也)三年不¶
見東山猶歎其逺況及過之思何可支(毛詩曰我徂東/山滔滔不歸自)¶
(我不見于今三年杜預左氏/傳注曰不支不能相支持也)雖書疏往返未足解其勞¶
結昔年疾疫親故多離其災徐陳應劉一時俱逝痛可¶
言邪昔日遊處行則連輿止則接席何曾須臾相失毎¶
<pb:KR4h0002_WYG_042-10b>¶
至觴酌流行絲竹並奏酒酣耳熱仰而賦詩(楊惲報孫/㑹宗書曰)¶
(酒後耳熱/仰天撫缶)當此之時忽然不自知樂也謂百年已分可¶
長共相保何圖數年之間零落畧盡言之傷心頃撰其¶
遺文都為一集(廣雅曰撰定/也都凡也)觀其姓名已為鬼録追思¶
昔遊猶在心目而此諸子化為糞壤可復道哉觀古今¶
文人類不護細行鮮能以名節自立(尚書曰不矜細/行終累大徳)而¶
偉獨懐文抱質恬淡寡欲有箕山之志可謂彬彬君子¶
者矣(論語子曰文質彬彬然後君子桓子新論雍門周/曰身材高妙懐質抱真老子曰少私寡欲呂氏春)¶
<pb:KR4h0002_WYG_042-11a>¶
(秋曰昔堯朝許由於沛澤之中曰請/屬天下於夫子許由遂之箕山之下)著中論二十餘篇¶
成一家之言辭義典雅足傳于後此子為不朽矣(文章/志曰)¶
(徐幹字偉長北海人太祖召以為軍謀祭酒轉太子文/學以道徳見稱著書二十篇號曰中論司馬遷書曰通)¶
(古今之變成/一家之言)徳璉常斐然有述作之意(論語曰斐然成/章又曰述而不)¶
(作/)其才學足以著書美志不遂良可痛惜間者歴覽諸¶
子之文對之抆淚既痛逝者行自念也(楚辭曰孤行/吟而抆淚)孔¶
璋章表殊健微為繁富公孫幹有逸氣但未遒耳其五¶
言詩之善者妙絶時人(言其詩之善者/時人不能遂也)元瑜書記翩翩¶
<pb:KR4h0002_WYG_042-11b>¶
致足樂也仲宣續自善於辭賦(言仲宣最少續彼衆賢/自善於辭賦也續或為)¶
(獨/)惜其體弱不足起其文(典論論文曰文以氣為主氣/之清濁有體弱謂之體弱也)¶
至於所善古人無以逺過昔伯牙絶絃於鍾期仲尼復¶
醢於子路痛知音之難遇傷門人之莫逮(吕氏春秋曰/子期死伯牙)¶
(乃破琴絶絃禮記曰孔子哭子路於中庭有人弔者而/夫子拜之既哭進使者而問故使者曰醢之矣遂命覆)¶
(醢/)諸子但為未及古人自一時之雋也今之存者已不¶
逮矣後生可畏來者難誣恐吾與足下不及見也(論語/子曰)¶
(後生可畏焉知/來者之不如今)年行已長大所懐萬端時有所慮至通¶
<pb:KR4h0002_WYG_042-12a>¶
不瞑志意何時復類昔日已成老翁但未白頭耳光武¶
言年三十餘在兵中十歲所更非一(東觀漢記光武賜/隗囂書曰吾年已)¶
(三十餘在兵中十歲所/更非一厭浮語虚辭耳)吾徳不及之年與之齊矣以犬¶
羊之質服虎豹之文無衆星之明假日月之光(法言曰/敢問質)¶
(曰羊質而虎皮見草而悦見豹而戰文子曰百星之明/不如一月之光賈子曰主之與臣若日月之與星也)¶
動見瞻觀何時易乎恐永不復得為昔日遊也少壯真¶
當努力(古詩曰少壯不努/力老大徒傷悲)年一過往何可攀援(莊子北/海若曰)¶
(年不可攀時不可正/消息盈虚終則又始)古人思炳燭夜遊良有以也(古詩/曰晝)¶
<pb:KR4h0002_WYG_042-12b>¶
(短苦夜長何不□/燭遊秉或作炳)頃何以自娯頗復有所述造不東望¶
於邑裁書叙心(楚辭曰長呼/吸以於邑)丕白¶
　　與鍾大理書(魏志曰鍾繇字元常魏國初建為大/理魏畧曰後太祖征漢中太子在孟)¶
　　　(津聞繇有玉玦欲得之而難公索使臨淄/侯轉因人説之繇即送之太子與繇書)¶
　　　魏文帝¶
丕白良玉比徳君子珪璋見美詩人(禮記孔子曰君子/比徳于玉毛詩曰)¶
(顒顒卭卭/如珪如璋)晉之垂棘魯之璵璠宋之結緑楚之和璞(垂/棘)¶
(見下文左氏傳曰季平子卒陽虎將以璵璠歛戰國䇿/應侯謂秦王曰宋有結緑楚有和璞此二者而為天下)¶
<pb:KR4h0002_WYG_042-13a>¶
(之名/器也)價越萬金貴重都城(尹文子曰魏有田父耕於野/得玉徑尺不知其玉也棄之)¶
(于野鄰人盜之以獻魏王魏王召玉工相之玉工賀曰/敢賀大王得天下之寶臣所未嘗見王問其價玉工曰)¶
(此無價以當之五城之都聊可以觀魏/王立賜獻者千金長食上大夫之禄)有稱疇昔流聲¶
將來(孔子家語曰/流聲後裔)是以垂棘出晉虞虢雙禽(左氏傳曰/晉荀息請)¶
(以屈産之乗與垂棘之璧假道於虞以伐虢虞公許之/宫之竒□曰虞不臘矣晉滅虢虢公醜奔京師旋館於)¶
(虞遂襲/虞滅之)和璧入秦相如抗節(孝經援神契曰抗/節厲義通乎至徳)竊見玉¶
書稱美玉白如截肪黑譬純漆赤擬雞冠黄侔蒸栗(王/逸)¶
(正部論曰或問玉符曰赤如雞冠黄如蒸栗白如猪/肪黒如純漆玉之符也通俗文曰脂在腰曰肪音方)側¶
<pb:KR4h0002_WYG_042-13b>¶
聞斯語未覩厥狀雖徳非君子義無詩人高山景行私¶
所慕仰(毛詩曰髙山仰/止景行行止)然四寶邈焉已逺秦漢未聞有¶
良比也求之曠年不遇厥真私願不果饑渴未副(許慎/淮南)¶
(子注曰果成也孔叢子子思/謂魯穆公曰君若饑渴待賢)近日南陽宗㑹叔稱君侯¶
昔有美玦聞之驚喜笑與抃㑹(説文曰抃/附手也)當自白書恐¶
傳言未審(未敢/作書)是以令舍弟子建因荀仲茂(荀氏家傳/曰荀宏字)¶
(仲茂為太/子文學)時從容喻鄙㫖乃不忽遺厚見周稱(周稱謂/繇書也)¶
鄴騎既到寶玦初至捧匣跪發五内震駭(繇在鄴城太/子在孟津也)¶
<pb:KR4h0002_WYG_042-14a>¶
(李陵詩曰行行且/自割無令五内傷)繩窮匣開爛然滿目(延篤與李文徳/書曰吾誦伏犧)¶
(氏之易煥兮/爛兮其滿目)猥以䝉鄙之姿得覩希世之寶不煩一介¶
之使不損連城之價既有秦昭章臺之觀而無藺生詭¶
奪之誑(史記趙惠王得和氏之璧秦昭王聞之使人遺/趙王書願以十五城易璧趙王遂使相如奉璧)¶
(西入秦秦王坐章臺見相如相如奉璧秦王相如視秦/王無意償趙城乃前曰璧有瑕請指之王授相如相如)¶
(持璧倚柱怒髪上衝冠曰觀大王無償趙城色故/臣復取璧大王必欲急臣臣頭與璧俱碎於柱矣)嘉貺¶
益腆敢不欽承謹奉賦一篇以讚揚麗質丕白¶
　　與楊徳祖書(典畧曰臨淄侯以才捷愛幸秉意/投修數與修書論諎才人優劣)¶
<pb:KR4h0002_WYG_042-14b>¶
　　　曹子建¶
植白數日不見思子為勞想同之也僕少小好為文章¶
迄至于今二十有五年矣然今世作者可畧而言也昔¶
仲宣獨步於漢南孔璋鷹揚於河朔(仲宣在荆州故曰/漢南孔璋廣陵人)¶
(在冀州袁紹記室故曰河朔仲長子昌言曰清如水碧/絜如霜露輕賤世俗髙立獨步此士之次也毛詩曰惟)¶
(師尚父時/惟鷹揚)偉長擅名於青土公幹振藻於海隅(時偉長/居北海)¶
(郡禹貢之青州也故云青土公幹東平寧陽人也寧陽/邊齊故云海隅呂氏春秋曰東方為海隅青州齊也)¶
徳璉發跡於北魏足下髙視於上京(徳璉南頓人也近/許都故曰北魏修)¶
<pb:KR4h0002_WYG_042-15a>¶
(太尉之子/故曰上京)當此之時人人自謂握靈蛇之珠家家自謂¶
抱荆山之玉(淮南子曰隨侯之珠髙誘曰隨侯見大蛇/傷斷以藥傳而塗之後蛇於大江中銜珠)¶
(以報之因曰隨侯之珠韓子曰楚人和氏得玉璞於/楚山之中拳而獻之文王使玉人治其璞而得寶)吾¶
王於是設天網以該之頓八紘以掩之今悉集兹國矣¶
(吾王謂操也崔寔本論曰舉彌天之網以羅海内之雄/淮南子曰九州之外是有八澤八澤之外乃有八紘)¶
然此數子猶復不能飛軒絶跡一舉千里(韓詩外傳葢/胥曰鴻鵠一)¶
(舉千里所恃/者六翮爾)以孔璋之才不閑於辭賦而多自謂能與¶
司馬長卿同風譬畫虎未成反為狗也(東觀漢記曰馬/援誡子嚴書曰)¶
<pb:KR4h0002_WYG_042-15b>¶
(效杜季良而不成䧟為天下輕/薄子所謂畫虎不成反類狗也)前有書嘲之反作論盛¶
道僕讚其文夫鍾期不失聽于今稱之(列子伯牙善鼓/琴鍾子期善聽)¶
吾亦不能妄歎者畏後世之嗤余也世人之著述不能¶
無病僕嘗好人譏彈其文有不善者應時改定(荀子曰/有人道)¶
(我善者是吾賊也道/我惡者是吾師也)昔丁敬禮常作小文使僕潤飾之¶
(論語曰行人子羽修飾/之東里子産潤飾之)僕自以才不過(古卧/切)若人辭不¶
為也(若人謂敬禮也論語子謂子賤君/子哉若人包曰若人若此之人也)敬禮謂僕卿何¶
所疑難文之佳惡吾自得之後世誰相知定吾文者邪¶
<pb:KR4h0002_WYG_042-16a>¶
吾常歎此達言以為美談(公羊傳曰魯人/至今以為美談)昔尼父之文¶
辭與人通流至於制春秋游夏之徒乃不能措一辭(禮/記)¶
(曰魯哀公曰嗚呼尼父史記曰孔子文辭有可/與共者至于春秋子游子夏之徒不能贊一辭)過此而¶
言不病者吾未之見也葢有南威之容乃可以論於淑¶
媛(于戀切為劉季緒張本戰國䇿曰晉平公得南威三/日不聽朝遂推而逺之曰後世必有以色亡國者爾)¶
(雅曰美/女為媛)有龍泉之利乃可以議于斷(丁叚/切)割(戰國䇿蘇/秦説韓王)¶
(曰韓之劍戟龍淵大阿/陸斷牛馬水擊鴻鴈)劉季緒才不能逮於作者(摯虞/文章)¶
(志曰劉表子官至樂安/太守著詩賦頌六篇)而好詆(丁禮/切)訶(呼歌/切)文章掎(居/綺)¶
<pb:KR4h0002_WYG_042-16b>¶
(切/)摭(之石/切)利病(説文曰訶火言也/□曰掎偏引也)昔田巴毁五帝罪三¶
王呰(紫/)五覇於稷下一旦而服千人魯連一説使終身¶
杜口(魯連子曰齊之辯者曰田巴辯於徂丘而議于稷/下毁五帝罪三王一旦而服千人有徐刼弟子曰)¶
(魯連謂刼曰臣願當田子使不敢復説七畧曰齊有稷/城門也齊談説之士期㑹於稷下者甚衆漢書鄧公謂)¶
(景帝曰内杜/忠臣之口)劉生之辯未若田氏今之仲連求之不難¶
可無歎息乎(毛萇詩傳/曰息止也)人各有好尚蘭茝(昌待/切)蓀蕙之¶
芳衆人所好而海畔有遂臭之夫(喻人評文章愛好不/同也呂氏春秋曰人)¶
(有大臭者其親戚兄弟妻妾知識無能與居者/自苦而居海上人有悦其臭者晝夜隨而不去)咸池六¶
<pb:KR4h0002_WYG_042-17a>¶
莖之發衆人所共樂而墨翟有非之之論豈可同哉(樂/動)¶
(聲儀曰黄帝樂曰咸池漢書曰/顓頊作六莖樂墨子有非樂篇)今往僕少小所著辭賦¶
一道相與夫街談巷説必有可采擊轅之歌有應風雅¶
(漢書曰小説家者街談巷語道聽塗説之所造也崔駰/曰竊作頌一篇以當野人擊轅之歌班固集曰擊轅相)¶
(杵亦足/樂也)匹夫之思未易輕棄也(我此一通同/匹夫之思也)辭賦小道¶
固未足以揄揚大義彰示來世也昔楊子雲先朝執㦸¶
之臣猶稱壯夫不為也(漢書曰楊雄奏羽獵賦為郎然/郎皆執㦸而持也東方朔荅客)¶
(難曰官不過侍郎位不過執㦸楊/子法言曰雕蟲篆刻壯夫不為也)吾雖徳薄位為蕃侯¶
<pb:KR4h0002_WYG_042-17b>¶
猶庶幾戮力上國流惠下民(國語曰戮力一心四子/講徳論曰質敏以流惠)建¶
永世之業留金石之功(尚書王曰與國咸休永世無窮/呉越春秋樂師謂越王曰君王)¶
(徳可刻/金石)豈徒以翰墨為勲績辭賦為君子哉若吾志未¶
果吾道不行則將采庶官之實録辯時俗之得失(班固/漢書)¶
(司馬遷贊曰有良史之才其文直其事該不虚/美不隠要故謂之實録應劭曰言其實録事也)定仁義¶
之衷成一家之言(司馬遷書通古今/之變成一家之言)雖未能藏之於名¶
山將以傳之於同好(司馬遷書曰僕誠以著此書藏之/名山尚書序曰好古博雅君子與)¶
(我同志亦/所不隠也)非要(一召/切)之皓首豈今日之論乎其言之不¶
<pb:KR4h0002_WYG_042-18a>¶
慙恃惠子之知我也(張平子書曰其言之/不慙特鮑子之知我)明早相迎書¶
不盡懐植白¶
　　與呉季重書(典畧曰質出為朝歌/長臨淄侯與質書)¶
　　　曹子建¶
植白季重足下前日雖因常調得為宻坐(曹大家欹器/頌曰侍帝王)¶
(之密/坐)雖讌飲彌日其於别逺㑹稀猶不盡其勞積也(毛/詩)¶
(曰彌/終也)若夫觴酌陵波於前簫笳發音於後足下鷹揚其¶
體鳯觀虎視(鷹揚已見上文足下謂季重也鳯以喻文/也虎以喻武也歎猶歌也取美壯之意山)¶
<pb:KR4h0002_WYG_042-18b>¶
(海經曰丹穴之山有鳥名曰鳯/飲食自歌自舞易曰虎視耽耽)謂蕭曹不足儔衛霍不¶
足侔也左顧右盻謂若無人豈非君子壯志哉(史記曰/荆軻與)¶
(髙漸離歌於市已/而相泣傍若無人)過屠門而大嚼(疾躍/切)雖不得肉貴且¶
快意(桓子新論曰人聞長安樂則出門向/西而笑知肉味美對屠門而大嚼)當斯之時願¶
舉泰山以為肉傾東海以為酒伐雲夢之竹以為笛斬¶
泗濵之梓以為筝(尚書曰雲土夢作乂孔安國曰雲/夢之澤在江南尚書曰泗濵浮磬)食¶
若填巨壑飲若灌漏巵(莊子淳芒謂苑風曰夫大壑之/謂物也注焉而不滿取之而不)¶
(竭淮南子曰今夫霤水足以/溢壺榼而江河不能實漏巵)其樂固難量豈非大丈夫¶
<pb:KR4h0002_WYG_042-19a>¶
之樂哉然日不我與曜靈急節(楚辭曰角宿未旦曜靈/焉藏廣雅曰曜靈日也)¶
面有逸景之速别有參商之濶(左氏傳子産曰昔高辛/氏有二子伯曰閼伯季)¶
(曰實沈不相能后帝不臧遷閼伯于商丘主辰商人是/因故辰為商星遷實沈於大夏主參唐人是因其季葉)¶
(曰唐叔故/參為晉星)思欲抑六龍之首頓羲和之轡(楚辭曰貫鴻/濛以東竭兮)¶
(維六龍於扶桑又曰/吾令羲和弭節兮)折若木之華閉濛汜之谷(楚辭曰/折若木)¶
(以拂日兮聊逍遥以相佯王逸曰若木在崑崙言折取/若木以拂擊蔽日使之還却也楚辭曰出自陽谷次於)¶
(濛/汜)天路高邈良久無縁(仲長子昌言曰蕩蕩乎若/昇天路而不知夫所登也)懐戀¶
反側如何如何得所來訊文采委曲曄若春榮瀏若清¶
<pb:KR4h0002_WYG_042-19b>¶
風(答賔戲曰摛藻如春華毛詩曰吉甫作/頌穆如清風楚辭曰秋風劉以蕭蕭兮)申詠反覆曠¶
若復面其諸賢所著文章想還所治復申詠之也(所治/謂朝)¶
(歌/也)可令憙(許記/切)事小吏諷而誦之(周禮曰諷誦言語鄭/𤣥曰背文曰諷以聲)¶
(節之/曰誦)夫文章之難非獨今也古之君子猶亦病諸(論語/子曰)¶
(堯舜其/猶病諸)家有千里驥而不珍焉人懐盈尺和氏而無貴¶
矣(言驥及和氏以希為貴今若家有千里人懐盈尺即/驥及和氏寧得珍貴乎呂氏春秋曰所為貴驥者為)¶
(其一日千里也淮南子曰聖人不貴尺璧而重寸陰韓/子曰楚人和氏得玉璞於楚山之中遂名曰和氏之璧)¶
夫君子而不知音樂古之達論謂之通而蔽墨翟不好¶
<pb:KR4h0002_WYG_042-20a>¶
妓何為過朝歌而廻車乎足下好妓而正值墨氏廻車¶
之縣想足下助我張目也又聞足下在彼自有佳政夫¶
求而不得有之矣未有不求而得者也(法言曰學者所/以求為君子求)¶
(而不得者有矣未有/不求而得之者也)且改轍而行非良樂之御(呂氏春/秋曰古)¶
(之善相馬者若趙之王良秦之伯樂尤盡其妙也左氏/傳曰晉趙鞅納衛太子于戚將戰郵無恤御杜預曰郵)¶
(無恤王/良也)易民而治非楚鄭之政(戰國䇿曰趙告謂趙王/曰臣聞之聖人不易民)¶
(而敎智者不變俗而勸史記曰循吏楚有孫/叔敖鄭有子産而二國俱治是不易之民也)願足下勉¶
之而已矣適對嘉賔口授不悉往來數相聞曹植白(植/集)¶
<pb:KR4h0002_WYG_042-20b>¶
(此書别題云夫為君子而不知音樂古之達論謂之通/而蔽墨翟自不好妓何謂過朝歌而廻車乎足下好妓)¶
(而正值墨氏廻車之縣想足下助我張目也今本以墨/翟之好妓置和氏無貴矣之下葢昭明移之與季重之)¶
(書想/應耳)¶
　　答東阿王書¶
　　　呉季重¶
質白信到奉所惠貺發函伸紙是何文采之巨麗而慰¶
喻之綢繆乎夫登東嶽者然後知衆山之邐迤也奉至¶
尊者然後知百里之卑微也(法言曰觀書者譬如觀山/升東嶽而知衆山邐迆況)¶
<pb:KR4h0002_WYG_042-21a>¶
(介丘乎下句葢/季重自況也)自旋之初伏念五六日至於旬時(尚書/曰要)¶
(囚服念五六/日至于旬時)精散思越惘若有失非敢羨寵光之休慕¶
猗頓之富(毛詩曰既見君子為龍為光毛萇曰龍寵也/孔叢子子産問子順曰臣匱於財聞猗頓善)¶
(殖貨欲學之然先生同國也當知其術願以告我答曰/然我知之猗頓魯之窮士也耕則常饑桑則常寒聞朱)¶
(公富往之問術焉朱公告之曰子欲陳富當畜三㹀於/是乃適河大畜牛羊于猗氏之南十年之間其滋息不)¶
(可計貲擬王公馳名天下/以興富於猗氏故曰猗頓)誠以身賤犬馬徳輕鴻毛(戰/國)¶
(䇿魯連説張相國曰鴻/毛之輕也而不能自舉)至乃歴𤣥闕排金門升玉堂(三/輔)¶
(舊事曰未央宮北有𤣥武闕解/嘲曰歴金門上玉堂有日矣)伏虚檻於前殿臨曲池¶
<pb:KR4h0002_WYG_042-21b>¶
而行觴(楚辭曰坐堂/伏檻臨曲池)既威儀虧替言辭漏渫(思死/反)雖恃¶
平原養士之懿愧無毛遂燿頴之才(史記曰秦之圍邯/鄲使平原君求救)¶
(合從於楚約與食客門下有勇士文武備具者二十人/偕得十九人餘無可取者毛遂自贊於平原君平原君)¶
(曰夫賢士之處俗譬如錐之處囊中其末立見今在左/右未有所稱誦是先生無所有也毛遂曰臣今日請處)¶
(囊中耳使遂早得處囊中乃/脱頴而出非特其末見而已)深䝉薛公折節之禮而無¶
馮諼(火爰/切)三窟之效(漢書曰淮南王折節下士戰國䇿/曰齊人有馮諼者貧乏不能自存)¶
(使人屬孟嘗君願寄食門下孟嘗君曰諾孟嘗君問門/下諸客誰習㑹計能為文收債於薛者乎馮諼曰能於)¶
(是約車促裝單衣載契而辭問曰收債畢何市而反孟/嘗君曰視吾家所寡有者驅而之薛矯命以債賜諸人)¶
<pb:KR4h0002_WYG_042-22a>¶
(因燒其劵人稱萬歲長驅到齊孟嘗君見之曰何市而/反曰竊計君家無所不有所乏者義爾為君市義孟嘗)¶
(君不悦後有毁孟嘗君於湣王孟嘗君就國於薛未至/百里老㓜迎於道中孟嘗君顧馮諼曰先生為文市義)¶
(乃今見矣馮諼曰狡兎有三窟兎其死耳今君有一未/得高枕而卧也請為君復鑿二窟孟嘗君乃與車五十)¶
(乗金五百斤西遊於梁梁惠王聘孟嘗君齊王聞之君/臣恐懼使太傅謝孟嘗君曰願君顧先王之宗廟姑反)¶
(國統民馮諼謂孟嘗君請先王之祭器立宗廟於薛/廟成還謂孟嘗君曰三窟已就請君高枕為樂矣)屢¶
獲信陵虚左之徳义無侯生可述之美(史記曰魏公子/置酒大㑹賔客)¶
(公子從車騎虚左自迎夷門侯生侯生攝衣冠直載公/子上坐不讓欲以觀公子公子執轡愈㳟侯生謂公子)¶
(曰今日嬴之為公子亦足矣市人皆以/嬴為小人而以公子為長者能下士也)凡此數者乃質¶
<pb:KR4h0002_WYG_042-22b>¶
之所以憤積於胸臆懐眷而悁邑者也若追前宴謂之¶
未究欲傾海為酒并山為肴伐竹雲夢斬梓泗濵然後¶
極雅意盡歡情信公子之壯觀非鄙人之所庶幾也(封/禪)¶
(書曰天下之壯觀周易曰/顔氏之子其殆庶幾乎)若質之志實在所天(左氏傳/箴尹克)¶
(黄曰君/天也)思投印釋黻朝夕侍坐鑽仲父之遺訓覽老氏¶
之要言(仲父仲尼也/老氏老子也)對清酤而不酌抑嘉肴而不享(毛/詩)¶
(曰既載清酟又/曰嘉肴脾臄)使西施出帷嫫母侍側(越絶書曰越王/乃飾美女西施)¶
(使大夫種獻之於呉王楚辭曰西施婉而不得/見兮嫫母勃屑而日侍王逸曰嫫母醜女也)斯盛徳¶
<pb:KR4h0002_WYG_042-23a>¶
之所蹈明哲之所保也(周易曰日新之謂盛徳毛詩/曰既明且哲以保其身)若乃¶
近者之觀實蕩鄙心秦筝發徽二八迭奏(楚辭曰挾秦/筝而彈徽又)¶
(曰二八齊/容起鄭舞)塤簫激於華屋靈鼓動於座右(舞賦曰燿華/屋而熺洞房)¶
(周禮曰靈/鼓靈鼗也)耳嘈嘈於無聞情踴躍於鞍馬謂可北懾肅¶
慎使貢其楛矢南震百越使獻其白雉(家語曰孔子之/陳陳惠公賔之)¶
(有隼集庭而死楛矢貫之惠公使使如孔子之館問之/孔子曰昔武王克商於是肅慎氏貢楛矢石砮其長尺)¶
(有咫故銘其楛曰肅慎氏貢矢以分大姬配虞胡公而/封諸陳王肅曰肅慎北夷國名也楛木名也砮箭鏇也)¶
(太公金匱曰武王伐殷四夷聞各/以來貢越裳獻白雉重譯而至)又況權備夫何足視¶
<pb:KR4h0002_WYG_042-23b>¶
乎還治諷采所著觀省英瑋實賦頌之宗作者之師也¶
(漢書曰司馬相如蔚/為辭宗賦頌之首)衆賢所述亦各有志昔趙武過(平/聲)¶
鄭七子賦詩春秋載列以為美談(左氏傳曰趙武與諸/侯大夫㑹過鄭鄭伯)¶
(享趙孟于垂隴七子從趙孟曰七子從君以寵武也請/皆賦詩以卒君貺武亦以觀七子之志子展賦草蟲伯)¶
(有賦鶉之賁賁子西賦黍苖之四章子産賦隰桑/子太叔賦野有蔓草叔叚賦蟋蟀公孫叚賦桑扈)質小¶
人也無以承命又所答貺辭醜義陋申之再三赧然汗¶
下(尚書曰至于再至于/三爾雅曰面慙曰赧)此邦之人閑習辭賦三事大夫¶
莫不諷誦何但小吏之有乎(毛詩曰三事大/夫莫肯夙夜)重惠苦言¶
<pb:KR4h0002_WYG_042-24a>¶
訓以政事(史記衛鞅曰苦言/藥也甘言疾也)惻懚之恩形乎文墨(謝承/后漢)¶
(書曰甄豐惻懚/之恩發於自然)墨子廻車而質四年雖無徳與民式歌¶
且舞(淮南子曰曽于至孝不過勝母里墨子非樂不入/朝歌鄒陽上書曰里名勝母曾子不入邑號朝歌)¶
(墨子廻車毛詩曰雖無徳與/女式歌且舞式作或者非)儒墨不同固以久矣然一¶
旅之衆不足以揚名(左氏傳伍員曰少康有衆一/旅杜預曰一旅五百人也)步武¶
之間不足以騁跡(司馬法曰六尺曰步禮記曰/堂上接武鄭𤣥注曰武跡也)若不改¶
轍易御將何以效其力哉今處此而求大功猶絆良驥¶
之足而責以千里之任檻猿猴之勢而望其巧捷之能¶
<pb:KR4h0002_WYG_042-24b>¶
者也(淮南子曰兩絆驥而求其致千里置猨檻/中則與豚同非不巧捷也無所肆其能也)不勝見¶
恤謹附遣白答不敢繁辭呉質白¶
　　與滿公琰書(賈弼之山公表注曰滿寵/子炳字公琰為别部司馬)¶
　　　應休璉(公琰前日曹過休璉至明日欲遣書謝/值公琰又使人來召璩璩别事不得往)¶
　　　　(故為/報)¶
璩白昨者不遺猥見照臨雖昔侯生納顧於夷門毛公¶
受眷於逆旅無以過也(夷門侯嬴也已見呉季重答東/阿王書史記曰趙有處士毛公)¶
(藏於博徒薛公藏於賣漿家魏公子欲見之兩人自匿/不肯見公子聞所在乃閑步往從此兩人遊甚歡左氏)¶
<pb:KR4h0002_WYG_042-25a>¶
(傳荀息曰今虢為/不道保於逆旅)外嘉郎君謙下之徳内幸頑才見誠¶
知已歡欣踴躍情有無量是以奔騁御僕宣命周求陽¶
晝喻於詹何楊倩説於范武(説苑曰宓子賤將適單父/陽畫謂子賤曰吾少賤無)¶
(以送子今贈子以釣道夫投綸錯餌迎而吸之者楊鱎/也其為魚味薄不美若亡若存若食若不食者魴之為)¶
(魚博而厚味子賤至單父冠葢迎之者交接於道子賤/曰陽晝所謂楊鱎者也乃請耆老尊賢與之共化列子)¶
(曰詹何楚人也以擉蠒為綸芒針為鈎荆棘為竿剖粒/為餌而引盈車之魚韓子曰宋人有酤酒者升概甚平)¶
(遇客甚謹為酒甚苦縣幟甚高然而不售酒酸怪其故/問其所知閭長者楊倩曰汝狗猛曰狗猛則酒美何故)¶
(而不售曰人畏焉或令孺子懐錢擕壺甕而往酤狗迎/而齕之此酒所以酸不售也夫國亦然有道之士懐其)¶
<pb:KR4h0002_WYG_042-25b>¶
(術而欲以輔萬乗之主大臣為猛狗迎而齕之人主/之所以蔽脅而有道之士所以不用也范武未詳)故¶
使鮮魚出於潛淵芳㫖發自幽巷繁爼綺錯羽爵飛騰¶
(楚辭曰瑤漿蜜勺實羽觴兮漢書音義曰羽觴作/生爵形儀禮曰請媵爵鄭𤣥曰今文媵多作騰)牙曠¶
髙徽義渠哀激(列子伯牙善鼔琴左氏傳曰師曠侍於/晉侯杜預曰師曠晉樂太師也許慎淮)¶
(子注曰鼓琴循絃謂之徽戰國䇿曰義渠君/之魏高誘曰義渠西戎國名也其樂未聞)當此之時¶
仲孺不辭同産之服孟公不顧尚書之期(漢書曰灌夫/字仲孺夫常)¶
(有姊服過丞相田蚡蚡從容曰吾欲與仲孺過魏其侯/㑹仲孺有服夫曰將軍乃肯幸臨魏其侯夫安敢以服)¶
(為辭又曰陳遵字孟公嗜酒好賔客毎取客車轄投井/中雖有急終不去嘗有部刺史奏事過遵值其方飲刺)¶
<pb:KR4h0002_WYG_042-26a>¶
(史候遵霑醉時突入見遵母叩頭白曰當對/尚書有期㑹狀母廼令刺史從後閣出去)徒恨宴樂¶
始酣白日傾夕驪駒就駕意不宣展(漢書曰諸博士共/待酒肉勞王式江)¶
(翁謂歌吹諸生曰歌驪駒王式曰聞之於師客歌驪駒/主人歌客毋庸歸今諸君為主人日尚早未可也服䖍)¶
(曰大戴禮篇客欲去歌之文頴曰其辭曰/驪駒在門僕夫具存驪駒在路僕夫整駕)追惟耿介迄¶
于明發(楚辭曰獨耿介而不/隨毛詩曰明發不寐)適欲遣書㑹承來命知諸¶
君子復有漳渠之㑹夫漳渠西有伯陽之館北有曠野¶
之望(伯陽即老子也/詩曰率彼曠野)髙樹翳朝雲文禽蔽緑水沙場夷¶
敞清風肅穆是京臺之樂也得無流而不反乎(淮南子/曰令尹)¶
<pb:KR4h0002_WYG_042-26b>¶
(子瑕請飲莊王許諸子瑕具於京臺莊王不往曰吾聞/京臺者南望獵山北臨方皇左江右淮其樂忘歸若吾)¶
(薄徳之人不可以當此樂也恐流而不能/自反高誘曰京臺髙臺也方皇大澤也)適有事務須¶
自經營(何休公羊傳/注曰適遇也)不獲侍坐良增邑邑(邑邑不/樂也)因白¶
不悉璩白¶
　　與侍郎曹長思書¶
　　　應休璉¶
璩白足下去後甚相思想叔田有無人之歌闉闍有匪¶
存之思風人之作豈虚也哉(毛詩曰叔于田巷無居人/又曰出其闉闍有女如荼)¶
<pb:KR4h0002_WYG_042-27a>¶
(又曰雖則如雲匪我/思存闉音因闍音都)王肅以宿徳顯授何曾以後進見¶
拔(魏志曰王肅字子雍黄初中為散騎黄門侍郎臧榮/緒晉書曰何曾字穎考陳國人也曾弱冠累遷散騎)¶
(侍郎給事黄門郎東觀漢記梁商上書猥復/超超宿徳論語子曰後進於禮樂君子也)皆鷹揚虎¶
視有萬里之望薄援助者不能追參於髙妙復歛翼於¶
故枝(桓子新論曰昔顔淵有髙/妙次聖之才聞一知十)塊然獨處有離羣之志¶
(淮南子曰卓然獨立塊然幽處禮/記子夏曰吾離羣索居亦已久矣)汲黯樂在郎署何武¶
恥為宰相千載揆之知其有由也(漢書汲黯字長孺拜/淮揚太守黯伏地謝)¶
(不受印綬臣願為中郎出入禁闈臣之願也又曰何武/字君公為御史司空多所舉奏號為煩碎不稱賢公恥)¶
<pb:KR4h0002_WYG_042-27b>¶
(義未/詳)徳非陳平門無結駟之跡(漢書曰陳平家貧好讀/書張負隨平至其家家)¶
(負郭窮巷以席為門/然門外多長者車轍)學非揚雄堂無好亊之客(漢書曰/揚雄家)¶
(素貧嗜酒人稀至其門時有/好事者載酒肴從雄遊學)才劣仲舒無下帷之思家¶
貧孟公無置酒之樂(漢書曰董仲舒廣川人少治春秋/孝景時為博士下帷講習又曰陳)¶
(遵字孟公嗜酒毎大飲賔客滿堂遵遇寡/婦左阿君置酒歌謳遵起舞跳梁樂之)悲風起於閨¶
闥紅塵蔽於机榻幸有袁生時步玉趾樵蘇不㸑清談¶
而已(左氏傳楚宰薳啓疆謂魯侯曰今君若步玉趾辱/見寡君也漢書廣武君李左車説成安君曰樵蘇)¶
(後㸑師不宿飽晉灼曰/樵取薪也蘇取草也)有似周黨之過(平/聲)閔子(東觀漢/記曰太)¶
<pb:KR4h0002_WYG_042-28a>¶
(原閔貢字仲叔與周黨相/遇含菽飲水無菜茹也)夫皮朽者毛落川涸者魚逝¶
(蔡邕正論曰皮朽則毛落/水涸見魚逝其勢然也)春生者繁華秋榮者零悴(周/書)¶
(陰符太公曰春/道生萬物零)自然之數豈有恨哉聊為大弟陳其苦¶
懐耳想還在近故不益言璩白¶
　　與廣川長岑文瑜書(廣川縣時旱祈雨/不得作書以戲之)¶
　　　應休璉¶
璩白頃者炎旱日更增甚沙礫銷鑠草木焦巻(呂氏春/秋曰湯)¶
(時大旱七年煎沙爛石山海/經曰十日所落草木焦巻)處涼臺而有鬱蒸(之剩/切)之煩¶
<pb:KR4h0002_WYG_042-28b>¶
浴寒水而有灼爛之慘宇宙雖廣無陰以憇雲漢之詩¶
何以過此(毛詩雲漢曰赫赫炎炎云我無/所鄭𤣥曰言無所芘陰而處也)土龍矯首於¶
𤣥寺泥人鶴立於闕里(淮南子曰聖人用物若用朱絲/約芻狗若為土龍以求雨芻狗)¶
(待之以求福土龍待之而得食髙誘曰土龍致雨雨而/成榖故待土龍之神而得穀食𤣥寺道場也風俗通曰)¶
(尚書御史所止皆曰寺故後代道場及祠字皆取其稱/焉淮南子曰西施毛嬙猶倛醜也髙誘曰倛醜請雨土)¶
(人也司馬彪續漢書梅福上/書曰仲尼之廟不出闕里)修之歴旬靜無徵效明勸¶
教之術非致雨之備也知恤下人躬自暴露拜起靈壇¶
勤亦至矣(司馬彪續漢書曰郡國旱各掃除/社稷公卿官長以次行雩禮求雨)昔夏禹之¶
<pb:KR4h0002_WYG_042-29a>¶
解陽旴殷湯之禱桑林(淮南子曰禹治水以身解於陽/旴之河湯苦旱以身禱於桑林)¶
(之際髙誘曰為治水解禱以身為質解讀解除之解陽/旴河葢在秦地桑山之林能興雲致雨故禱之旰音紆)¶
言未發而水旋流辭未卒而澤滂沛(説苑曰湯之時大/旱七年使人持三)¶
(足鼎而祝山川葢辭/未已而天下大雨也)今者雲重積而復散雨垂落而復¶
收得無賢聖殊品優劣異姿割髪宜及膚剪爪宜侵肌¶
乎(呂氏春秋曰昔殷湯尅夏而大旱五年湯乃身禱於/桑林於是翦其髪□其手自以為犧用祈福於上帝)¶
(民乃甚悦雨/大至□音酈)周征殷而年豐衛伐邢而致雨(左氏傳衛/人伐邢於)¶
(是衛大旱寗莊曰昔周飢克殷而年豐今邢方無道/諸侯無伯天其或者欲使衛討邢乎從之師興而雨)善¶
<pb:KR4h0002_WYG_042-29b>¶
否之應甚於影響未可以為不然也(尚書曰惠廸吉/從逆凶惟影響)想¶
雅思所未及謹書起予(論語子曰起/予者商也)應璩白¶
　　與從弟君苖君冑書(此書言欲歸田/故報二從弟也)¶
　　　應休璉¶
璩報間者北遊喜歡無量登芒濟河曠若發矇(説文曰/芒洛北)¶
(大阜也禮記曰昭然若發矇矣如淳漢書注/曰以物䝉覆其頭而為發去其人欲之耳)風伯掃途¶
雨師灑道(韓子師曠曰黄帝祭鬼神於太山之上風伯/進掃雨師灑道列仙傳曰赤松子為雨師)¶
按轡清路周望山野亦既至止酌彼春酒(詩曰亦既見/止又曰至止)¶
<pb:KR4h0002_WYG_042-30a>¶
(肅肅又曰/為此春酒)接武茅茨涼過大夏(禮記曰堂上接武鄭𤣥/曰武跡也説文曰屋以)¶
(草葢曰茨淮南子曰大夏増加擬於崑/崙髙誘曰大夏大屋也涼或作棟非也)扶寸肴修味踰¶
方丈(尚書大傅曰扶寸而合不崇朝而雨天下鄭𤣥曰/四指為扶扶音膚墨子曰美食方丈目不能徧視)¶
(口不能/徧味)逍遙陂塘之上吟詠菀(音/鬱)桞之下(淮南子曰禹/有陂塘之事)¶
(毛詩曰菀/彼桞斯)結春芳以崇佩折若華以翳日(楚辭曰紉秋/蘭以為佩又)¶
(曰春蘭兮秋菊毛萇詩傳曰崇充/也若華已見曹植與呉季仲書)弋下髙雲之鳥餌出¶
深淵之魚蒲且(子餘/切)讚善便嬛(一縁/切)稱妙何其樂哉(列/子)¶
(詹何曰臣聞蒲且子之弋弱弓微□乗風振之連雙鶬/於青雲之上用心專也淮南子曰雖有釣鍼芳餌加以)¶
<pb:KR4h0002_WYG_042-30b>¶
(詹何便嬛之妙猶不能與罔罟爭得也髙誘曰便嬛白/翁時人也七發曰蜎蠉詹何之倫然便嬛即娟螺也)¶
雖仲尼忘味於虞韶楚人流遯於京臺無以過也(論語/曰子)¶
(在齊聞韶三月不知肉味曰不圖為樂之/至於斯也京臺已見應休璉與滿公琰書)班嗣之書信¶
不虚矣(漢書曰桓生欲借其書班嗣報曰漁釣一壑則/萬物不奸其志棲遲一丘則天下不易其樂)¶
來還京都塊然獨處營宅濵洛困於嚻塵(晏子春秋曰/景公欲更晏)¶
(子之宅近市湫/隘嚻塵不可居)思樂汶上發於寤寐(論語曰季氏使閔/子騫為費宰䦌子)¶
(騫曰善為我辭馬如有復/我者則吾必在汶上矣)昔伊尹輟耕郅惲投竿思致¶
君於有虞濟蒸人於塗炭(孟子曰伊尹耕於有莘之野/而樂堯舜之道湯使人以幣)¶
<pb:KR4h0002_WYG_042-31a>¶
(聘之囂囂然湯三使往聘之既而幡然改之曰與我處/畎畝之中是以樂堯舜之道吾豈若使是君為堯舜之)¶
(君哉吾豈若使是民為堯舜之民哉吾豈若於吾身親/見之哉東觀漢記曰郅惲字君章汝南人也鄭次都隠)¶
(於弋陽山中惲即去從次都止漁釣甚娯留數十日惲/喟然歎曰天生俊士以為民也鳥獸不可與同羣子從)¶
(我為伊尹乎將為許巢而去堯舜也次都曰吾年耄矣/安得從子子勉正性命勿勞神以害生告别而去惲客)¶
(於江夏郡舉孝廉為/郎尚書曰民墜塗炭)而吾方欲秉耒耜於山陽沉鉤緡¶
於丹水知其不如古人逺矣(漢書河内郡有山陽縣又/上黨郡髙都縣有莞谷丹)¶
(水所出/筦音管)然山父不貪天下之樂曾參不慕晉楚之富亦¶
其志也(山父即巢父也譙周古考史曰許由夏常居巢/故一號巢父琴操曰許由夏則巢居冬則穴處)¶
<pb:KR4h0002_WYG_042-31b>¶
(飢則仍山而食渴則仍河而飲堯大其志禪為天子由/曰放髪優游所以安已不懼非以貪天下也孟子曾子)¶
(曰晉楚之富不可及也彼以其富我以/吾仁彼以其爵我以吾義吾何慊乎哉)前者邑人念弟¶
無已欲令州郡崇禮師官授邑誠美意也歴觀前後來¶
入軍府至有皓首猶未遇也(漢書賈誼上疏曰古者内/有公卿大夫外有公侯伯)¶
(子男然後有官師/小吏延及庶人)徒有飢寒駿奔之勞(尚書曰/駿奔走)俟河之¶
清人夀幾何(左氏傳子駟曰周詩有之曰俟河之清人/夀幾何杜預曰言人夀促而河清遲也)¶
且官無金張之援遊無子孟之資(漢書金日磾贊曰夷/狄亡國覊虜漢庭七)¶
(葉内侍何其盛矣又張湯贊曰張氏子孫相繼自宣元/已來為侍中中常侍者凡十餘人功成之後唯有金氏)¶
<pb:KR4h0002_WYG_042-32a>¶
(張氏漢書曰霍光字子孟/驃騎將軍去病之弟也)而圖富貴之榮望殊異之寵¶
是隴西之遊越人之射耳(淮南子曰夫乗舟而惑者不/知東西見斗極則曉然而寤)¶
(矣性亦人之斗極有自見也則不失物之情無以自見/則動而惑譬若隴西之遊愈躁愈沈又曰越人學逺射)¶
(叅天而發適在五步之内不易其儀/時已變矣而守其故譬猶越之射爾)幸賴先君之靈免¶
負擔之勤(左氏傳陳公子完曰/免於罪戾弛於負擔)追蹤丈人畜雞種黍(論/語)¶
(曰子路從而後遇丈人以杖荷蓧子路問曰子見夫子/乎丈人曰四體不勤五榖不分孰為夫子執其杖而耘)¶
(止子路宿殺雞為黍而食之漢書/鄭朗曰修農圃之疇畜雞種黍)潛精墳籍立身揚名¶
斯為可矣(孝經曰立身行/道揚名于後世)無或遊言以憎邑邑(禮記曰/大人不)¶
<pb:KR4h0002_WYG_042-32b>¶
(倡遊言鄭𤣥曰遊/浮也不可用之言)郊牧之田宜以為意(爾雅曰邑外曰/郊周禮有牧田)¶
廣開土宇吾將老焉(左氏傳曰隠公使營莵/裘吾將老焉莵音塗)劉杜二生¶
想數往來朱明之期已復至矣(爾雅曰夏/為朱明)相見在近故¶
不復為書慎夏自愛璩白¶
　¶
　¶
　¶
　文選巻四十二¶
